ἀβληχρήν	 οἱ μὲν ἁπαλήν, οἱ δὲ ἀσθενῆ: “ἀβλήχρ' οὐδενόσωρα, τὰ δ' οὐ μένος ἁμὸν ἐρύξει” καὶ ἐπὶ τοῦ “θάνατος δέ τοι ἐξ ἁλὸς αὐτῷ ἀβληχρὸς ἅμα τοῖος ἐλεύσεται” οἷον ἀσθενής, ἀμαυρός.  (8.178)

ἀγαπήνορος,	 ὅταν ἐπίθετον, ἀγαπῶντος τὴν ἠνορέην: “Μηριόνης θεράπων ἀγαπήνορος Ἰδομενῆος.” ἔστι δὲ καὶ κύριον ὄνομα: “τῶν ἦρχ' Ἀγκέοιο πάϊς κρείων Ἀγήνωρ.” (23.124)

ἀγκάζοντο	 ταῖς ἀγκάλαις ᾖρον: “ἀπὸ χθονὸς ἀγκάζοντο ὕψι μάλα μεγάλως” καὶ “ἀγκὰς ἀλλήλων λαβέτην χερσὶ στιβαρῇσι” καὶ “ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν.” ὅθεν καὶ τὰς ἀγκάλας ἀγκαλίδας λέγομεν: “ἐν ἀγκαλίδεσσι τιθήνης.” καὶ τὸ φορτίον τῶν ξύλων ἀγκαλὶς λέγεται κατὰ τὴν ἡμετέραν συνήθειαν. (23.711)

ἀγχίμολον	 ἐπὶ μὲν τοῦ μετ' ὀλίγον “ἀγχίμολον δὲ μετ' αὐτοὺς ἐβήσετ' Ὀδυσσεύς” καὶ “ἀγχίμολον δὲ σύες τε καὶ ἀνέρες ἦλθον ὑφορβοί,” ἐπὶ δὲ τοῦ σύνεγγυς τόπου “τὸν δ' ἐξ ἀγχιμόλοιο ἰδὼν ἐφράσσατο κῆρυξ.” (24.352)

ἀγών	 ὁ τόπος εἰς ὃν συνάγονται: “καὶ οὖν οἵπερ τὸ πάρος γε νεῶν ἐν ἀγῶνι μένεσκον” καὶ “αὐτόματοι θεῖον δύσονται ἀγῶνα.” τὸ δὲ ἄθροισμα τῶν συναγομένων “λύτο δ' ἀγών, λαοὶ δὲ θοὰς ἐπὶ νῆας ἕκαστοι ἐσκίδναντ' ἰέναι.” (24.1)

 
ἀγείρομεν	 συναθροίσομεν: “ἐς δ' ἐρέτας ἐπιτηδὲς ἀγείρομεν.” (1.142)

ἀγγελίην	 ἀγγελίαν: “ἀγγελίην τινά τοι γαιήοχε κυανοχαῖτα ἦλθον δεῦρο φέρουσα παρὰ Διὸς αἰγιόχοιο” καὶ “ἦ μάλα λυγρῆς πεύσεται ἀγγελίης.” ποτὲ δὲ ἀντὶ τοῦ ἄγγελος: “ἔνθ' αὖ ἀγγελίην ἐπὶ Τυδῆ στεῖλαν Ἀχαιοί” ἀντὶ τοῦ τὸν Τυδέα ἄγγελον ἀπέστειλαν, καὶ “σεῦ ἕνεκ' ἀγγελίης.” Ζηνόδοτος δὲ τοῦτο ἀγνοήσας μεταγράφει “ἧς ἕνεκ' ἀγγελίης.” (15.174)

 
ἀεικίζειν	 ᾐκίζετο: “ὣς ὁ μὲν Ἕκτορα δῖον ἀείκιζεν μαινεαίνων.” καὶ 
ἀεικίην	 τὴν αἰκίαν: “πᾶσαν ἀεικίην ἄπεχε χρωτὶ φῶτ' ἐλεαίρων.” καὶ 
ἀεικιῶ	 αἰκιοῦμαι. (24.22 & 24.19)

 
ἄειδε	 ᾆδε, ὕμνει, δύναμιν περιποίησαι ὥστε ᾆσαι: “μῆνιν ἄειδε θεά.” τινὲς δὲ εἰς τὸ λέγειν μετέβαλον τὴν λέξιν ἐπὶ μὲν τῶν καταλογάδην προφερομένων τῷ λέγε καταχρωμένου καὶ τῷ εἰπεῖν, τῷ δὲ ἄειδεν δὲ ὀπὶ μὲν μετ' ᾠδῆς: “ἀλλ' ἄγε δὴ μετάβηθι καὶ ἵππου κόσμον ἄειδε.” “ταῦτα δ' Αἴσωπος ὁ Σαρδιηνὸς εἶπεν: ὅντιν' οἱ Δελφοὶ ᾄδοντα μῦθον οὐ καλῶς ἐδέξαντο” ἀντὶ τοῦ λέγοντα: ὁ γὰρ Αἴσωπος λογοποιός. (1.1)

 
ἀεικίσωσιν	 ἀεικίᾳ περιβάλωσιν: “ἀεικίσωσι δὲ νεκρὸν Μυρμιδόνες, Δαναῶν κεχολωμένοι ὅσσοι ὄλοντο.” ὁ δὲ Νέστωρ φησὶν “ἀεικίη δέ σοι αὐτῷ ἔσται, ἀλλὰ φίλος φρονέων πεφυλαγμένος εἶναι,” ἀντὶ τοῦ αἰσχύνη. ὅταν δὲ “πεπηγὼς ἀγορῆθεν ἀεικέσσι πληγῇσιν” καὶ “ἀεικελίῃσι δαμάσας,” ταῖς αἰκιστικαῖς. (23.342)

 ἄεθλος	 διὰ παντὸς μὲν ἀρσενικῶς λέγει ἑνικῶς τε καὶ πληθυντικῶς τοὺς ἀέθλους τῶν πόνων καὶ τοὺς πόνους: “οὗτος μὲν δὴ ἄεθλος ἀάατος ἐκτετέλεσται” καὶ “ἀέθλους πολλούς, τοὺς Φαίηκες ἐπειρήσαντ' Ὀδυσῆος.” οὐδετέρως δὲ ἆθλα τὰ ἔπαθλα κατὰ τὸ πλεῖστον: “παλαισμοσύνης ἀλεγεινῆς θῆκεν ἄεθλα.” ὅθεν καὶ Ἀρίσταρχος ἀναγινώσκει “μεῖζον ἄεθλον:” τὸ γὰρ ἔπαθλον θέλει δηλοῦν. 
(23.701 and 23.551)

ἄζετο,	 ἐὰν ψιλῶς, ἐξηραίνετο: καὶ γὰρ 
ἄζῃ	 τῇ ξηρασίᾳ δηλοῖ. καὶ κατὰ μετοχήν φησί που “ἡ μέν τ' ἀζομένη κεῖται ποταμοῖο παρ' ὄχθας” ἀντὶ τοῦ ξηραινομένη, τοῦ ψιλοῦ ἀντιστοίχου τοῦ 
τ	 ἐπιμαρτυροῦντος τῇ κατὰ τὸ ψιλὸν ἀναγνώσει. καὶ τὸ “καταζήνασκε δὲ δαίμων,” ἐπὶ τοῦ Ταντάλου, ἀντὶ τοῦ κατεξήραινε. καὶ 
ἀζαλέην	 τὴν ξηράν: καὶ “βῶν ἀζαλέην, τό μοί ἐστι ταλαύρινον πολεμίζειν.” δασυνομένης δὲ ἕτερόν τι δηλοῖ: “ἅζετο γὰρ μὴ νυκτὶ θοῇ ἀποθύμια ἔρδοι” ἀντὶ τοῦ ἐσέβετο: καὶ Ὀδυσσεὺς πρὸς Κύκλωπα “σχέτλι', ἐπεὶ ξείνους οὐχ ἅζεο σῷ ἐνὶ οἴκῳ” ἀντὶ τοῦ ἐσέβου: καὶ “ἁζόμενοι Διὸς υἱόν” ἀντὶ τοῦ σεβόμενοι. ἐτυμολογοῦσι δὲ οἱ μὲν λέγοντες αἰδούμενοι, ἐπεὶ ὁ σεβόμενος ἀρεστὸν ἔργον ἐπιδείκνυται τοῖς οὓς σέβεται, οἱ δὲ κατὰ συγκοπὴν ἁζόμενοι ἀντὶ τοῦ ἁγιζόμενοι, ἅγιον ἡγούμενοι, ὅ ἐστι σεβαστόν. 
ἀζηχές	 ἀδιηχές, ἀδιάλειπτον: “ἀζηχὲς μεμακυῖαι, ἀκούουσαι ὄπα ἀρνῶν” καὶ “ἀζηχὲς φαγέμεν καὶ πιέμεν.” (1.21)


ἄη	 ἔπνει: “αὐτὰρ ἄη Ζέφυρος μέγας αἰὲν ἔφυδρος.” καὶ 
ἀήμεναι	 τὸ πνεῦσαι. καὶ 
ἄητον	 δυϊκῶς τὸ ἔπνεον: “Βορέης καὶ Ζέφυρος, τώ τε Θρῄκηθεν ἄητον.” καὶ 
ἄημα	 τὸ πνεῦμα, καὶ 
ἀῆται	 οἱ ἄνεμοι καὶ 
ἀήμενοι, καὶ ἀήτη	 ἡ πνοή: “ἀνέμοιό τε δεινὸς ἀήτη” ἀντὶ τοῦ δεινή, ὡς “κλυτὸς Ἀμφιτρίτη” ἀντὶ τοῦ κλυτή. ὅταν δὲ λέγῃ “θάρσος ἄητον ἔχουσα,” τὸ μεγαλοβλαβὲς θέλει δηλοῦν. (15.626)


ἀήρ,	 ὅτε μὲν ἀρσενικῶς, ὁ περικεχυμένος ἡμῖν, περὶ οὗ φησὶν “εἰς ἐλάτην ἀναβὰς περιμήκετον, ἣ τότ' ἐν Ἴδῃ μακροτάτη πεφυυῖα δι' ἠέρος αἰθέρ' ἵκανεν.” ὅτε δὲ θηλυκῶς, τὴν σκοτίαν σημαίνει: “ἀὴρ γὰρ παρὰ νηυσὶ βαθείη, οὐδὲ σελήνη οὐρανόθεν προύφαινε.” (15.287)


ἀθηρηλοιγόν	 τὸ λεγόμενον πτύον: καὶ ἔστι κατὰ τὸ ἔτυμον ἀθερολοιγὸν τὸ τῶν ἀθέρων ὀλοθρευτικόν: λοιγὸς γὰρ ὁ ὄλεθρος, ἀθέρες δέ εἰσι τὰ ἀπόβολα τῶν σταχύων, ἀπὸ τοῦ διὰ κουφότητα ἄγαν ἔχθειν. διόπερ τὸ ἀπόβολόν τι ἡγεῖσθαι μεταφορικῶς ἀπὸ τῶν ἀθέρων 
ἀθερίζειν	 λέγει, οἷον “ἐπεὶ οὐδέποτ' ἔμοιγ' ἀθέριζον,” ἠτίμαζον καὶ ἀπόβολον ἡγοῦντο. καὶ ἐν Ὀδυσσείᾳ “τῶν δ' ἄλλων οὔπερ τιν' ἀναίνομαι οὐδ' ἀθερίζω.” (1.261)


 
ἀθύρει	 παίζει, καὶ 
ἀθύρματα	 παίγνια, ἐν τῇ Ο ῥαψῳδίᾳ τῆς Ἰλιάδος “ὅς τ' ἐπεὶ οὖν ποιήσῃ ἀθύρματα νηπιέῃσι.” ὁ δὲ Ἀπίων ἐτυμολογῶν τὴν λέξιν φησὶν ἀπὸ τοῦ πολλάκις θύειν, κατὰ πρόσθεσιν τοῦ 
ρ	, ὃν τρόπον καὶ ἡ ἀϊδρίη ἀϊδία τις οὖσα. (15.364)

Ἄϊδι	 τῷ Ἅιδῃ, ἀπ' εὐθείας τῆς Ἄϊς ὡς Πάρις, “πολλὰς δ' ἰφθίμους ψυχὰς Ἄϊδι προΐαψεν:” ἀπὸ δὲ τῆς Ἀΐδης “ἰφθίμῳ τ' Ἀΐδῃ καὶ ἐπαινῇ. Περσεφόνεια.” ποτὲ δὲ ἀπὸ τῆς Ἀϊδωνεύς, “καί μιν ἔφην Ἀϊδωνῆϊ προϊάψειν.”

αἰγλήεντος	 λαμπροῦ: “ἀπ' αἰγλήεντος Ὀλύμπου.” (1.532)

αἶνος	 ποτὲ μὲν ἔπαινος, “Ἀντίλοχ' οὐ μέν τοι μέλεος εἰρήσεται αἶνος,” ποτὲ δὲ γνώμης παραμυθία καὶ παραβεβλημένος λόγος πρός τι ὑποκείμενον, οἷον “αἶνος μέν τοι ἀμύμων ὃν κατέλεξας.” καὶ πάλιν ἐπὶ τοῦ ἐπαίνου “καὶ αὐτοὶ τόδε γ' ἴστε: τί με χρὴ μητέρος αἴνου.” (23.795)


αἰδεῖσθαι	 ἐντρέπεσθαι, καὶ ἰδίως ἐπὶ τοῦ προσδέχεσθαι τὸν ἱκέτην δι' ἐντροπῆς: “αἰδεῖσθαι δ' ἱερῆα καὶ ἀγλαὰ δέχεσθαι ἄποινα” καὶ “οὐδέ τι μ' αἰδέσσεται, κτανέει δέ με γυμνὸν ἐόντα.” καὶ κατ' ἄλλους τρόπους τὸ παραπλήσιον δηλοῦται. ἔστι δὲ ὅτε καὶ συνήθως ἡμῖν: “αἰδομένων δ' ἀνδρῶν πλέονες σόοι ἠὲ πέφανται.” (1.23)

ἀϊκάς	 τὰς φορὰς καὶ τὰς ὁρμάς, ἀπὸ τοῦ ἀΐσσειν: “τόξων ἀϊκὰς ἠμφιεσμένον, οὐδέ τ' ἀκόντων.” ἀπὸ τούτου καὶ τὰ ἄλλα: “ἀλλὰ τὸ μὲν πλεῖον πολυάϊκος πολέμοιο” οἷον πολυορμήτου. ὁ δὲ Ἀπίων λέγει ἀπὸ τοῦ ἄκοντα τὰ βέλη ἰέναι, καθό φησι καὶ ἀκόντιον λέγεσθαι. 
 (15.709; 1.165)


αἶσα	 ἤτοι τὸ πεπρωμένον: “αἶσα γὰρ ἦν ἀπολέσθαι, ἐπὴν πόλις ἀμφικαλύψῃ” καὶ “αἴσῃ ἐν ἀργαλέῃ φθίσει κακὰ πόλλ' ἐπιδόντα.” διὸ καὶ ἡ μερὶς αἶσα λέγεται, “Ἴλιον ἐκπέρσαντα λαχόντα τε ληΐδος αἶσαν:” καὶ γὰρ τὸ πεπρωμένον μεμέρισται ἐκείνῳ ᾧ πέπρωται, καὶ ἡ μοῖρα ταὐτὸ δηλοῖ τῇ αἴσῃ. δηλοῖ δὲ ἡ αἶσα καὶ τὸ καθῆκον: “πάντα κατ' αἶσαν ἔειπες, ἀγακλεὲς ὦ Μενέλαε.” ἡ δὲ μοῖρα δηλοῖ καὶ τὸ παραπλήσιον, ὡς ἐν τῷ “ναὶ δὴ ταῦτα γέρον κατὰ μοῖραν ἔειπες.” (1.286)

ἄϊον	 κυρίως μὲν ἤκουον, “ἀμφὶ δὲ σάλπιγξεν μέγας οὐρανός, ἄϊε Ζεύς:” σημαίνει δὲ καὶ τὸ ᾐσθόμην, “ἐπεὶ φίλον ἄϊον ἦτορ,” ὥσπερ καὶ τὸ 
ἔκλυεν	 κυρίως μὲν ἤκουεν, “τοῦ δ' ἔκλυεν Φοῖβος Ἀπόλλων,” τάσσεται δὲ καὶ ἐπὶ τοῦ ᾔσθετο, “χάρματα δ' εὐμενέτῃσι, μάλιστα δέ τ' ἔκλυον αὐτοί.” 
 (15.252; 1.43)

αἰσυητῆρι	 νεανίᾳ: “αἰσυητῆρι ἐοικὼς πρῶτον ὑπηνήτην, οὗπερ χαριεστάτη ἥβη.” ὁ δὲ Ἀπίων ἀποδίδωσι βασιλεῖ, καὶ ἐτυμολογῶν φησὶν αἰσυητῆρι τῷ τηροῦντι τὰ αἴσια, τουτέστι τὰ δίκαια. μᾶλλον δὲ νεανίας ἐστί: βέλτιον γὰρ ἐπεξηγεῖται γὰρ εἰπὼν “τοῦ περ χαριεστάτη ἥβη.” (24.347)


αἰών	 ὁ βίος τοῦ ἀνθρώπου: “αὐτὸς δὲ φίλης αἰῶνος ἀμερθῇς” καὶ “ἄνερ ἀπ' αἰῶνος νέος ὤλετο” καὶ “αὐτὰρ ἐπειδὴ τόν γε λίπε ψυχή τε καὶ αἰών.” 
 (24.725)


ἀκήματα	 ἰάματα: “φάρμακ' ἀκήματα ἔπασσε μελαινάων ὀδυνάων.” καὶ μεταφορικῶς “ἀκεσταί τοι φρένες ἐσθλῶν,” οἷον εὐΐατοι. (15.394)

ἀκόλους	 ψωμούς: “αἰτίζων ἀκόλους, οὐκ ἄορας οὐδὲ λέβητας.” (24.417)

ἀκέων	 ἥσυχος: “βῆ δ' ἀκέων παρὰ θῖνα.” καὶ θηλυκῶς “ἀλλ' ἀκέουσα κάθησο.” καὶ ἐπιρρηματικῶς 
ἀκήν	 τὸ ἐφ' ἡσυχίας: “ἀκὴν ἐγένοντο.”  (1.43 & 1.565)

ἀλόχου	 ὁμολέχου, γυναικὸς κατὰ νόμους: “κουριδίης ἀλόχου.”  (1.114)


ἅλα	 ἐπὶ μὲν τοῦ καθ' ἡμᾶς νοουμένου “πάσσε δ' ἁλὸς θείοιο κρατευτάων ἐπαείρας,” ἐπὶ δὲ τῆς θαλάσσης “οἴχεται εἰς ἅλα δῖαν” ἤγουν τὴν μεγάλην. (15.223)


ἀλιτήμων	 ἁμαρτωλός: “οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων.” (24.157)

ἄμμε	 Αἰολικῶς ἀντὶ τοῦ ἡμᾶς: “Ἀτρείδη, νῦν ἄμμε παλιμπλαχθέντας ὀΐω.” τὸ δὲ σὺν τῷ 
σ	 
ἄμμες	 ἡμεῖς: “τὸ μὲν ἄμμες ἐΐσκομεν.” τὸ δὲ 
ἄμμι	 ἡμῖν. (1.59)


ἀμφίθετον	 οἷον καὶ ἐπὶ στόμα δυναμένην τίθεσθαι καὶ ἐπὶ τὸν πυθμένα: “ἀμφίθετον φιάλην, τὴν Νέστορι δῶκεν Ἀχιλλεύς.” 
 (23.616)


ἀμιχθαλόεσσαν	 ἀπροσόρμιστον ἐκ θαλάσσης, ᾗ οὐ δυνατὸν ἐκ τῆς ἁλὸς ἐπιμίσγεσθαι: δυσόρμιστος γάρ. “ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν.” ἔνιοι δὲ τὴν ὁμιχλώδη. (24.753)


ἀμφίβασις	 ἡ περὶ τοῦ νεκροῦ μάχη: περιβάντες γὰρ τὸν νεκρὸν ἀγωνίζονται περὶ τοῦ σώματος, μὴ σκυλευθῇ: “δεῖσε δ' ὅγ' ἀμφίβασιν κρατερῶν Τρώων ἀγερώχων.” καὶ μεταφορικῶς “ὃς Χρύσην ἀμφιβέβηκας,” περιβέβηκας: καταστρέφει δ' εἰς τὸ ὑπερμαχεῖς. ἀπὸ τῶν ἀλόγων ζῴων τὸ πλέον ἡ μεταφορά, καὶ μάλιστα ἀπὸ τῶν κυνῶν: “ὡς δὲ κύων ἀμαλῇσι περὶ σκυλάκεσσι βεβῶσα ἄνδρ' ἀγνοιήσας' ὑλάει.” καὶ περὶ Μενελάου ὑπερμαχοῦντος τοῦ σώματος Πατρόκλου “ἀμφὶ δ' ἂρ αὐτῷ βαῖν' ὅς τις περὶ πόρτακι μήτηρ.” (1.37)

ἁματροχίας	 τὰς συνεμπτώσεις τῶν τροχῶν: “ἁματροχίας ἀλεείνων.” (23.422)

 
ἀμφιγύοισιν	 τοῖς ἐξ ἑκατέρου μέρους γυῶσαι δυναμένοις, οἷον βλάψαι. ἔνιοι δὲ τοῖς διὰ χειρὸς δυναμένοις: “καὶ ξίφεσιν μεγάλοις καὶ ἔγχεσιν ἀμφιγύοισι.” 
 (15.712)


ἀμολγῷ	 ἤτοι ἐν ἐκείνῃ τῇ ὥρᾳ ἐν ᾗ ἀμέλγουσιν, ἢ ἐν ᾗ τις οὐ μολίσκει, ἵν' ᾖ ἀμολγῷ κατὰ παρένθεσιν τοῦ 
γ	: “ἐν νυκτὸς ἀμολγῷ.” οἷον τὸ μεσονύκτιον. (15.324)

 
ἀμήχανε	 ἀπροσμήχανε: “ἀμήχανε, σὸς δόλος, Ἥρη.” 
(15.14)

ἀμφίς	 ποτὲ μὲν ἀντὶ τῆς περί, οἷον “αἱ δ' οἶαι Διὸς ἀμφὶς Ἀθηναίη τε καὶ Ἥρη:” ὁτὲ δὲ ἀντὶ τοῦ χωρίς, ὡς τὸ “οὐ γὰρ ἔτ' ἀμφὶς ὁδοῦ δραμέτην.” 
(8.444; 23.393)


ἀνά	 κυρίως μὲν ἡ πρόθεσις ἐν τούτοις, “ἀφρῷ μορμύροντα ἰδὼν ἀνά τ' ἔδραμ' ὀπίσω:” ἀντὶ δὲ τῆς κατά “νοῦσον ἀνὰ στρατὸν ὦρσε κακήν,” ἀντὶ δὲ τῆς ἐπί “ὣς ὁ μὲν ἀτρέμας εὗδε πατὴρ ἀνὰ Γαργάρῳ ἄκρῳ.”

ἄναξ	 ὁτὲ μὲν βασιλεύς, “Ἀτρείδης τε ἄναξ ἀνδρῶν.” εἴρηται δὲ ἀπὸ τοῦ ὑπεράνω εἶναι τῶν ὑποτεταγμένων. εἴρηται δὲ καὶ ἐπὶ τοῦ οἰκοδεσπότου. 


ἀντί.	 δηλοῖ μὲν κυρίως τὴν πρόθεσιν, ὡς καὶ ἡμεῖς τίθεμεν, καὶ ὡς Ἀρίσταρχος ἀναγινώσκει τοῦτον δὲ τὸν στίχον “Τρώων ἀνθ' ἑκατόν τε διηκοσίων τε ἕκαστος.” τίθεται δὲ καὶ ἐπὶ τοῦ ἴσου, οἷον “ἀντί τοί εἰμ' ἱκέταο διοτρεφὲς αἰδοίοιο” ἀντὶ τοῦ ἴσος εἰμὶ ἱκέτῃ σοῦ, καὶ “ἀντιθέῳ Ὀδυσσῆϊ” τῷ ἰσοθέῳ. ἐπὶ δὲ τοῦ Κύκλωπος, ὅτε φησὶν “ἀντίθεον Πολύφημον,” θέλουσιν ἀκούειν ἔνιοι τὸν ἐναντιούμενον τοῖς θεοῖς: οὗτος γάρ ἐστιν ὁ λέγων “οὐ γὰρ Κύκλωπες Διὸς μεγάλου ἀλέγουσιν.” τὰς δὲ ἀντιανείρας Ἀμαζόνας ὁ μὲν Ἀρίσταρχος ἰσάνδρους, ἔνιοι δὲ τὰς ἀντιαζούσας, οἷον ἐναντιουμένας, ἀνδράσι: πολεμικαὶ γάρ. (8.233)

ἄντεσθαι	 ποτὲ μὲν λιτανεύειν, ποτὲ δ' ἐξ ἐναντίας παραγίνεσθαι: “ἄντεσθ' ἐν πολέμῳ: ὣς ἐσσυμένως ἐμάχοντο.” 
 (15.698)


ἀντιάσειεν ἐπιτύχοι:	 “αἲ γὰρ δὴ τοσοῦτον ὀνήσειος ἀντιάσειεν.” ὅταν δὲ λέγῃ “βούλεται ἀντίασας ἡμῖν ἄπο λοιγὸν ἀμῦναι,” βούλεται σημαίνειν ἵλεως καὶ ἀντίος ὀφθεὶς καὶ οὐκ ἀναστραφείς. ὅταν δὲ λέγῃ “ἐμὸν λέχος ἀντιόωσαν,” παραγινομένη εἰς τὴν κοίτην, ἀπὸ τοῦ παρακολουθοῦντος. (1.67 & 1.31)


ἀναστήσας	 κατὰ μὲν τὴν ἡμετέραν ἔννοιαν “χειρὸς ἀναστήσας ἀγαπήνορα Λαοδάμαντα:” ἔστι δὲ καὶ ἀντὶ τοῦ ἀνάστατον ποιήσας, “τοὺς μὲν ἀναστήσειεν, ὃ δ' Ἀτρείδην ἐναρίζοι.” (1.191)

ἀπαλθήσεσθον	 δυϊκῶς, ἤτοι ἀποθεραπεύσωσι: “ἕλκε' ἀπαλθήσεσθον.” (8.405)

ἀπειλεῖς	 ποτὲ μὲν κυρίως, “καὶ δή μοι γέρας αὐτὸς ἀφαιρήσεσθαι ἀπειλεῖς” ἐπὶ δὲ τοῦ αὐχεῖν “ἦ μὲν ἀπειλήσας βητάρμονας εἶναι ἀρίστους,” ἐπὶ δὲ τοῦ εὔξασθαι “αὐτίκα δ' ἠπείλησεν ἑκηβόλῳ Ἀπόλλωνι.” (1.161;23.872)

 
ἀπινύσσων	 ἀπινυτῶν, οὐ σωφρονῶν, οὐκ ὢν ἐν αὑτῷ: “ὁ δ' ἀργαλέῳ ἔχετ' ἄσθματι κῆρ ἀπινύσσων.” (15.10)

ἀπούρας	 κυρίως μὲν ἀφορίσας, “ἄλλοι γάρ οἱ ἀπουρίσσουσιν ἀρούρας,” καταχρηστικῶς δὲ ἐπὶ τοῦ ψιλῶς ἀφελέσθαι, “ἑλὼν γὰρ ἔχει γέρας αὐτὸς ἀπούρας” οἷον ἀφελόμενος ἠτίμασεν.  (1.356)


ἀπύρους τρίποδας	 τοὺς ἀναθηματικοὺς καὶ ἕνεκα κόσμου κειμένους. ἐξ ἐναντίου δὲ 
ἐμπυριβῆται	 ἐν οἷς θερμαίνουσιν ὕδωρ. “ἕπτ' ἀπύρους τρίποδας” καὶ “φιάλην ἀπύρωτον ἔθηκε.” (23.270)


Ἄρης	 ἐπὶ μὲν τοῦ θεοῦ “Ἄρης τε βροτολοιγός,” ἐπὶ δὲ τοῦ σιδήρου “ἔνθα μάλιστα γίνεται Ἄρης ἀλεγεινός,” ἐπὶ δὲ τοῦ πολέμου “τοὺς μὲν ἀπώλες' Ἄρης,” ἐπὶ δὲ τῆς εἰς πόλεμον ὁρμῆς “δῦ δέ μιν Ἄρης δεινὸς ἐνυάλιος.” (24.260)

 
ἁρματροχιή	 ἡ ἀπὸ τῶν τροχῶν ἔντμησις καὶ χάραξις τοῦ ἐδάφους: “οὐδέ τι πολλὴ γίνετ' ἐπισώτρων ἁρματροχιή.” 
(23.505)

ἀτάρ	 δή: “ἀτὰρ τὸν δεξιὸν ἵππον κένσαι ὁμοκλήσας.” (23.336)

ἀφλοισμός	 ψόφος: “ἀφλοισμὸς δὲ περὶ στόμα γίνετ' ὀδόντων.” εἴρηται δὲ κατὰ μίμησιν ψόφου. (15.607)


βηλός	 ὁ τῆς θύρας βαθμός: “ἀπὸ βηλοῦ θεσπεσίοιο.” (1.591)

βλήτροισι	 τοῖς κατὰ τὰς συναρμογὰς γόμφοις. ὁ δὲ Ἀπίων “κολλητὸν βλήτροισι δυωκαιεικοσίπηχυ.” (15.678)


βωμούς	 ποτὲ μὲν συνήθως ἡμῖν, “τὴν μὲν ἔπειτ' ἐπὶ βωμῷ ἄγων,” ποτὲ δὲ τὰς βάσεις, οἷον κρηπῖδας πλατείας, ἢ βασμούς, “ἅρματα δ' ἀμβωμοῖσι τίθει, κατὰ λῖτα πετάσας.” (1.440)


γενεή	 σημαίνει πολλά: ἐπὶ μὲν γὰρ παντὸς γένους τῶν ἀνθρώπων “ὣς ἀνδρῶν γενεὴ ἡ μὲν φύει ἡ δ' ἀπολήγει,” ἐπὶ δὲ τῆς ἡλικίας ἀφ' ἧς δύναταί τις γεννᾶν “τῷ δ' ἤδη δύο μὲν γενεαὶ μερόπων ἀνθρώπων,” ἐπὶ δὲ τῆς εὐγενείας “ἀμφότερον, γενεῇ καὶ οὕνεκα σὴ παράκοιτις κέκλημαι,” ἐπὶ δὲ τῆς ἀπὸ προγόνων εἴς τινα ἄνδρα καταγωγῆς “ταύτης τοι γενεῆς τε καὶ αἵματος εὔχομαι εἶναι,” ἐπὶ δὲ τῆς γενέσεως “ὁπλότερος γενεῇ, ὁ δ' ἄρα πρότερος καὶ ἀρείων.” (1.250)

γέρων	 ἐπὶ μὲν τοῦ ἐντίμου “πρῶτον μὲν ἔπειτα γέροντα καπτόμενος ἐπέεσσιν” καὶ “κίκλησκεν δὲ γέροντας:” γέρας γὰρ ἡ τιμή. ἐπὶ τοῦ καθ' ἡλικίαν “ὦ γέρον, ἦ μάλα δή σε τείρουσι.” (8.102)


γέντο	 ἔλαβεν: “γέντο δ' ἱμάσθλην.” τίθεται δὲ ἡ λέξις κατὰ συγκοπὴν ἀντὶ τοῦ ἐγένετο. (8.43)


γλήνεα	 κοροκόσμια: “ὃς γλήνεα πολλὰ κεχάνδει.”(24.192)

 
γνωτόν	 ἀδελφόν. καὶ πληθυντικῶς “γνωτοί τε γνωταί τε.” (15.350)

δόχμια	 πλάγια: “πολλὰ δ' ἄναντα κάταντά τε δόχμιά τ' ἦλθον.”  (23.116)

δουπῆσαι	 ψοφῆσαι, ἐκ δὲ τοῦ παρακολουθοῦντος ἀποθανεῖν πεσόντα ἐν πολέμῳ. ὅθεν καὶ τὸ “δεδουπότος Οἰδιπόδαο” ἀκούει ὁ Ἀρίσταρχος ἐν πολέμῳ ἀνῃρημένου.  (23.679)

δραίνεις	 ἰσχύεις. καὶ “τὸν δ' ὀλιγοδρανέων” ἀντὶ τοῦ ὀλίγον ἰσχύων. 
(15.246)

δῶσι	 ὅταν ἐν κοινῇ, ἀντὶ τοῦ δῷ: “αἴ κέ ποθι Ζεὺς δῶσι.” (1.128)

 
ἕ	 ἐγκλινόμενον μὲν αὐτὸν ἢ αὐτὴν ἢ αὐτὸ σημαίνει, “οἵ ἑ μέγαν περ ἐόντα”, “περὶ γάρ ῥά ἑ χαλκὸς ἔλεψεν:” ὀρθοτονούμενον δὲ δηλοῖ ἑαυτὸν ἢ ἑαυτήν, οἷον “κάλεόν τέ μιν εἰς ἓ ἕκαστος.”  (1.236; 23.203)

ἐγχριμφθήτω	 ἐμπελασθήτω: “ἵππος ἀριστερὸς ἐγχριμφθήτω.” (23.338)


ἕδος	 ἕδρα: “θεῶν ἕδος ἀσφαλές.” ποτὲ δὲ ἐπίρρημα ἀντὶ τοῦ ἑδραστέον: “οὐχ ἕδος: εἶμι γὰρ αὖθις ἐπ' Ὠκεανοῖο ῥεέθρων.” (23.205)


ἑέ,	 κατ' ἐπέκτασιν τοῦ ἕ, ἀντὶ τοῦ αὑτόν, “ἑὲ δ' ἔξοχα πάντων ἀθανάτων κεχολῶσθαι,” καὶ ἀντὶ τοῦ αὐτόν, “καί ἑ κακὴ βούβρωστις ἐπὶ χθόνα δῖαν ἐλαύνει.”  (24.134; 24.532)


ἐείσατο	 ὡμοιώθη. τοῦτο ἐπὶ τοῦ ὡμοιώθη “εἴσατο δὲ φθογγὴν υἱέϊ Πριάμοιο Πολίτῃ,” ἐπὶ δὲ τοῦ φανῆναι “ἀλλ' ὅ τι οἱ εἴσατο γελοίιον Ἀργείοισιν ἔμμεναι,” ἐπὶ δὲ τοῦ διελθεῖν “εἴσατο γὰρ νηῶν ἐπ' ἀριστερά.” ἐπὶ δὲ μέλλοντος ἀντὶ τοῦ γνώσομαι, “εἴσομ' αἴ κέ μ' ὁ Τυδείδης κρατερὸς Διομήδης.” 
(8.532)

 
ἐερσήεις	 δροσώδης καὶ ἁπαλός: “οἷον ἐερσήεις κεῖται” καὶ “λωτὸν ἑρσήεντα ἠδὲ κρόκον ἠδ' ὑάκινθον.” 
(24.419)


ἐῆος	 ἀγαθοῦ, προσηνοῦς. ἐπὶ μὲν τοῦ ἀγαθοῦ, ἐπεὶ παρὰ τὰ ἐὰ τὰ ἀγαθά: τὸ δὲ προσηνοῦς, “εἰ δύνασαί γε, περίσχεο παιδὸς ἐῆος.” (1.393)

 
ἔθηκεν	 προκατέθηκεν, ἤτοι ἐποίησεν: “ἣ μυρί' Ἀχαιοῖς ἄλγε' ἔθηκεν.” ἀφ' οὗ καὶ 
θετοὶ	 υἱοί, οὕς τις ἐποιήσατο. 
(1.2)


εἴβει	 καταρρεῖ: “θαλερὸν κατὰ δάκρυον εἴβει.” (24.9)


ἐΐκτην	 ὡμοιοῦντο, δυϊκῶς: “πυρὶ λαμπετόωντι ἐΐκτην.”  (1.104)


εἰκυῖα	 ἐοικυῖα: “εἰκυῖα θεῇσι.” (8.305)

 
εἴρετο	 ἐπηρώτα: “εἴρετο δ' αὐτίκ' ἔπειτα βοὴν ἀγαθὸς Μενέλαος.” σημαίνει δὲ καὶ τὸ λέγειν: “εἴρετο δεύτερον αὖτις” καὶ “εἴροντο δὲ κήδε' ἑκάστη.” σημαίνει καὶ τὸ ἠρώτων, οἷον “εἴρομαι παῖδας.” (1.513)

εἰρύαται	 φυλάσσουσι: “πρὸς Διὸς εἰρύαται.” (1.239)

εἰσωποί	 εἴσω τῆς ἐπιφανείας: “εἰσωποὶ δ' ἐγένοντο νηῶν.” (15.653)

Ἑλικώνιον	 τὸν Ποσειδῶνα, ἀπὸ Ἑλικῶνος τοῦ ἐν Βοιωτίᾳ, ἱερὸν τοῦ θεοῦ. οἱ δέ φασιν ἀπὸ Ἑλίκης, περὶ ἧς φησὶν “οἱ δέ τοι εἰς Ἑλίκην τε καὶ Αἰγὰς δῶρ' ἀνάγουσιν.” (8.203)

ἐλίσσετο	 ἐπὶ μὲν τοῦ ἐλιτάνευεν καὶ παρεκάλει “ἐλίσσετο πάντας Ἀχαιούς,” ἐπὶ δὲ τοῦ μετεβάλλετο “ὣς ὅγ' ἔνθα καὶ ἔνθα ἐλίσσετο μερμηρίζων.” 
 (1.15)

ἔνθα	 ἐπὶ μὲν τοῦ τότε χρονικῶς “ἔνθ' αὖ Τυδείδῃ,” “ἔνθ' ἄλλοι μὲν πάντες:” ἐπὶ δὲ τοῦ τοπικοῦ, εἰς τοῦτον τὸν τόπον “ἔνθα κατεπλέομεν καί τις θεὸς ἡγεμόνευεν,” ἐπὶ δὲ τοῦ ἐν τούτῳ ἢ ἐν ἐκείνῳ τῷ τόπῳ “ἔνθα μὲν Αἴας κεῖται ἀρήϊος, ἔνθα δ' Ἀχιλλεύς, ἔνθα δὲ Πάτροκλος.” (1.22)


ἐξ	 κυρίως ἡ πρόθεσις “ἐξ ἀκαλαρρείταο βαθυρρόου Ὠκεανοῖο:” ἀντὶ τῆς ἀπό “ἐξ ἵππων ἆλτο χαμᾶζε,” ἀντὶ δὲ τῆς ὑπέρ “Ἥρη, τίπτε σὸς υἱὸς ἐμὸν ῥόον ἔχραε κήδειν ἐξ ἄλλων;” ἀντὶ τοῦ ὑπὲρ τοὺς ἄλλους. (24.469)

ἐπασσύτεροι	 ἄλλοι ἐπ' ἄλλοις: “θνήσκων ἐπασσύτεροι.” 
(1.383)


ἐπαυρεῖν	 ἀπόνασθαι, ἀπολαύειν. καὶ ἐπὶ τοῦ ἐπιτυχεῖν “λίθου δ' ἀλέασθαι ἐπαυρεῖν.” (23.340)


ἐπί	 κυρίως μὲν “αὐτὰρ ἐπὶ κρατὸς λιμένος τανύφυλλος ἐλαίη,” ἀντὶ δὲ τῆς παρά “ἡ μὲν ἐπ' ἐσχάρῃ ἧστο,” ἀντὶ δὲ τῆς πρός “τὴν μὲν ἔπειτ' ἐπὶ βωμὸν ἄγων,” ἀντὶ δὲ τῆς ἔν “οὐκ ἂν ἔγωγε θεοῖσιν ἐπουρανίοισι μαχοίμην.” (1.440)

ἐπί	 κατὰ ἀναστροφὴν κυρίως μὲν “ᾧ ἔπι πόλλ' ἐμόγησα,” ἀντὶ δὲ τοῦ ἔπεστιν “ἐπεὶ οὔ τοι ἔπι δέος,” “οὐ γὰρ ἔπ' ἀνὴρ οἷος Ὀδυσσεὺς ἀρὴν ἀπὸ οἴκου ἀμῦναι.” (1.162 & 1.515)

ἐπιβλής	 μοχλὸς ἐπιβεβλημένος: “μοῦνος δ' ἔχε θύρας ἐπιβλὴς εἰλάτινος, τὸν τρὶς μὲν ἐπερήσεσκον Ἀχαιοί, τρὶς δ' ἀναοίγεσκον.” (24.453)

 
ἐπίηρα	 τὴν μετ' ἐπικουρίας χάριν: “μητρὶ φίλην ἐπίηρα φέρων.” ἐν δὲ τῷ “οὐδέ τι μοι ποδάνιπτρα ποδῶν ἐπίηρ' ἀνὰ θυμῷ” τὰ ἐπικουρητικὰ τῆς ψυχῆς. οὕτως Ἀρίσταρχος. (1.572)

ἐπιστεφέας	 πλήρεις: “κρητῆρας ἐπιστεφέας οἴνοιο.” (8.232)

 
ἔρδειν	 ἐπὶ μὲν τοῦ θύειν “ἔρδων δ' Ἀπόλλωνι,” ἐπὶ δὲ τοῦ πράσσειν “ἔρδ' αὐτὰρ οὗτοι πάντες ἐπαινέομεν θεοὶ ἄλλοι.” (1.315)


ἐρέων	 σημαίνων: “φόως ἐρέων ἐπὶ γαῖαν.” σημαίνει δέ ποτε τὸ ἐρευνήσων, ζητήσων. (23.226)

ἔρις	 ἐπὶ μὲν τῆς φιλονεικίας “λῆγ' ἔριδος κρατερῆς,” ἐπὶ δὲ τῆς θεοῦ “Ζεὺς δ' Ἔριδα προΐαλλε θοὰς ἐπὶ νῆας Ἀχαιῶν.”  (1.319)
ἕρματα	 τὰ ἐρείσματα: “ὑψοῦ ἐπὶ ψαμάθοις, ὑπὸ δ' ἕρματα μακρὰ τάνυσσαν.” ἐπὶ δὲ τῶν ἐνωτίων “ἐν δ' ἄρα ἕρματα ἧκεν ἐϋτρήτοισι λοβοῖσι” καὶ ἐν Ὀδυσσείᾳ “ἕρματα δ' Ἐρυδάμαντι δύο θεράποντες ἔνεικαν.” ἐπὶ δὲ τοῦ “μελενάων ἕρμ' ὀδυνάων” ὁ μὲν Ἀρίσταρχος ἀθετεῖ τὸν στίχον (γελοῖον γάρ φησιν ἔρεισμα τῶν ὀδυνῶν λέγεσθαι: ἔπαινον γὰρ οὐκ ἔχει τοῦ δυναμένου ὀδυνῆσαι), ὁ δὲ Σιδώνιος βοηθῶν τῷ λεγομένῳ ἀκούει τὸ ἐρεῖδον πρὸς τὰς ὀδύνας.  (1.489)

ἑταιρίσσαι	 ἑταίρῳ γενέσθαι καὶ συνεργῷ: “ἀνδρὶ ἑταιρίσσαι.” (24.335)

εὖ.	 σημαίνει τὸ [ἑαυτὸ] ἑαυτοῦ ἢ αὐτῆς: “εἴ πως εὖ πεφείδοιτο” καὶ “εὖ κράτος ἐστὶ μέγιστον.” σημαίνει δὲ καὶ τὸ καλῶς: “ἢ εὖ ἠὲ κακῶς.” (24.293)

εὐνάς	 ἐπὶ μὲν τῶν ἀγκυρῶν “εὐνὰς δ' ἔβαλον,” ἐπὶ δὲ τῶν κοιτῶν “πλησίον ἀλλήλων εὐνάσσουσι.” λέγει δὲ καὶ κατ' ἐπέκτασιν ἀγκύρας εὐναίας. εἴρηνται δ' εὐναὶ αἱ ἄγκυραι κατὰ μεταφορὰν τὴν ἀπὸ τῶν κοιτῶν: τὸ γὰρ σκάφος ἑστὸς καὶ ἠρεμοῦν ὥσπερ ἐπευνάζεται ταῖς ἀγκύραις. (1.436)


εὐχωλήν	 ἐπὶ μὲν τῆς καθ' ἡμᾶς εὐχῆς “οὔτ' ἂρ ὅγ' εὐχωλῆς,” ἐπὶ δὲ τῆς καυχήσεως “ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν.” (1.65; 8.64)

ζωστήρ	 ὁ ἐπάνω τοῦ θώρακος ᾧ χρῶνται: “λῦσε δὲ ζωστῆρα παναίολον ἡ δ' ὑπένερθε ζῶμά τε καὶ μίτρην.” 
ζῶμα	 δὲ καὶ αὐτὸς ὁ θώραξ κατὰ Ἀρίσταρχον: ἀντιγράφων γοῦν φησὶ “διὰ μὲν ἂρ ζωστῆρος ἐλήλατο δαιδαλέοιο καὶ διὰ θώρηκος πολυδαιδάλου.” λέγεται δὲ ζῶμα καὶ τὸ περίζωμα: “ζῶμα δέ οἱ πρῶτον παρακάββαλεν.” (23.683)


η	 ψιλούμενον καὶ περισπώμενον δηλοῖ σύνδεσμον παραπληρωματικὸν ἴσον τῷ δή, “ἐπεὶ ἦ πολὺ φέρτερόν ἐστι” καὶ “ἦ δὴ λοίγια ἔργα.” δηλοῖ καὶ ἀπορηματικὸν σύνδεσμον: “ἦ οὐχ Ἑλένης ἕνεκ' ἠϋκόμοιο; ἦ μοῦνοι φιλέους' ἀλόχους;” δηλοῖ δὲ καὶ ῥῆμα τὸ ἔφη: “ἦ καὶ κυανέῃσιν ἐπ' ὀφρύσι νεῦσε Κρονίων.” ψιλούμενον δὲ καὶ βαρυνόμενον δηλοῖ σύνδεσμον διαζευκτικόν, “ἢ εὖ ἠὲ κακῶς:” ἔστι δὲ ὅτε καὶ ἀντὶ τοῦ εἴ τοῦ συναπτικοῦ τίθεται, “οὐδ' ἀφαμαρτοεπής, εἰ καὶ γένει ὕστερος ἦεν:” ποτὲ δὲ παρέλκει, “ἀλλὰ τίη με ταῦτα διεξερέεσθαι ἕκαστα;” δασυνόμενον δὲ καὶ ὀξυτονούμενον ἄρθρον προτακτικὸν δηλοῖ, “ἣ δ' ἑτέρη θέρεϊ προρρέει εἰκυῖα χαλάζῃ:” δηλοῖ δὲ καὶ ἄρθρον ὑποτακτικόν, “ἣ μυρί' Ἀχαιοῖς.” δασυνόμενον καὶ περισπώμενον ἄρθρον ὑποτακτικὸν δηλοῖ, “ᾗ ἔπι πόλλ' ἐμόγησα” καὶ “ᾗ ἔπι πόλλ' ἔπαθον Δαναοί:” καὶ ἀντωνυμίαν δὲ σύναρθρον ἐπὶ τρίτου προσώπου, “ᾗ πως ἱμείρετο παραδραθέειν φιλότητι.” (1.169 & 1.518 & 1.528 & 1.2 & 1.162)

ἤδη.	 τοῦτο ἀόριστον καὶ χρονικὸν δηλοῖ: ἐπὶ μὲν γὰρ παρῳχημένου “ἤδη γάρ ποτ' ἐγὼ καὶ ἀρείοσιν ἠέπερ ὑμῖν,” ἐπὶ δὲ ἐνεστῶτος “ἤδη γὰρ νῦν μοι τόδε εἰκοστὸν ἔτος ἐστίν,” ἐπὶ δὲ μέλλοντος “ἤδη λοίγια ἔργα.” (1.260 & 1.573)


ἦδος	 ὠφέλημα: “οὐδέ τι δαιτὸς ἐσθλῆς ἔσσεται ἦδος.” (1.576)


ἥκιστος	 ἐλάσσων: “ἥκιστος δ' ἦν αὐτὸς ἐλαυνέμεν.” (23.531)


ἠλάστεον	 ὠργίζοντο: “ἠλάστεον δὲ θεοί.” (15.21)

ἡμιπέλεκκα	 τὰ μὴ ἀμφίστομα: πελέκεις γὰρ ἐκεῖνοι λέγονται οἱ ἀμφίστομοι: “Τεῦκρος δ' ἡμιπέλεκκα φέρεν κοίλας ἐπὶ νῆας.”  (23.883)


ἥμονες	 ἀκοντισταί, καὶ 
ἥματα	 τὰ ἀκοντίσματα: “ἠδ' ὅσον δυνάμει τε καὶ ἥμασι ἔπλευ ἄριστος,” τουτέστι τοῖς ἀκοντίσμασιν.  (23.801)

ἠρίον	 τάφος: “φάσσοντο Πατρόκλῳ μέγα ἠρίον.”  (23.126)


ἠρώησαν	 ἀνεχώρησαν: “αἳ δ' ἠρώησαν ὀπίσσω.” (23.433)

 
ἤτοι.	 καθ' Ὅμηρον μὲν ἰσοδυναμεῖ τῷ μέν συνδέσμῳ, “ἤτοι ὅγ' ὣς εἰπών,” παρὰ δὲ ἡμῖν καὶ ἄλλοις ποιηταῖς διαζευκτικὸς σύνδεσμος, “ἤτοι στρατεύσεις ἢ μένων ἔσῃ κακός.” 
 (1.68)

ἠώς.	 ἐπὶ μὲν τῆς θεοῦ “ἠὼς δ' ἐκ λεχέων,” ἐπὶ δὲ τῆς ὅλης ἡμέρας “ἥδε δέ μοι νῦν ἠὼς ἑνδεκάτη ὅτ' ἐς Ἴλιον εἰλήλουθα.” ἐπὶ δὲ τῆς πρωΐας ἕως ὥρας ἕκτης “ἔσσετε ἢ ἠὼς ἢ δείλης ἢ μέσον ἦμαρ,” “ἦμος δ' ἠριγένεια φάνη ῥοδοδάκτυλος ἠώς” καὶ “ἠῶθεν δ' Ἰδαῖος ἔβη κοίλας ἐπὶ νῆας.” 
 (1.477)

θρῆνυς	 ὑποπόδιον, ἀπὸ τοῦ ἀφάλλεσθαι ὑπ' αὐτοῦ. λέγεται δὲ καὶ ἡ μέση τῆς νεὼς καθέδρα, ἡ ἐν τῷ πλοίῳ ἀπὸ τοῦ τοίχου ἐπὶ τοῖχον διάβασις: “θρῆνυν ὑφ' ἑπταπόδην, λίπε δ' ἴκρια νηὸς ἐΐσης.” (15.729)

θρυλίχθη	 ὁ μὲν Ἀπίων συνεθραύσθη: “θρυλίχθη δὲ πρόσωπον.” ἔνιοι δὲ παρεσύρθη, τινὲς δὲ ἐδρύφθη. 
(23.396)

 
θυώδεα	 εὐώδη: ἀπὸ τῶν θυμιαμάτων πεποίηται. καὶ “βωμός τε θυήεις” ὁ τεθυμιαμένος. (8.48)

ἱερεύς	 ἐπὶ μὲν τοῦ προεστῶτος τῆς θεραπείας τῆς τοῦ θεοῦ “Χρύσης ἱερεύς,” ἐπὶ δὲ τοῦ διὰ τῶν θυσιῶν μαντευομένου “ἀλλ' ἄγε δή τινα μάντιν ἐρείομεν ἢ ἱέρεια.” (1.370 & 1.62)

ἵηος	 ὁ Ἀπόλλων, ἀπὸ τῆς τοξείας. ἔνιοι δὲ ψιλῶς ἀπὸ τῆς ἰάσεως: “ἴηε Φοῖβε.”  (15.365)


ἵκωμαι	 ἐπὶ μὲν τοῦ παραγένωμαι “ὁ δέ κεν κεχολώσεται ὅν κεν ἵκωμαι,” ἐπὶ δὲ τοῦ ἱκετεύω “μή μιν ἐγὼ μὲν ἵκωμαι ἰών, ὁ δέ μ' οὐκ ἐλεήσει.” (1.139)


ἱμάς	 ἐπὶ μὲν τοῦ συνήθως ἡμῖν νοουμένου “οἱ δέ τ' ἔνερθεν ὑποσσείουσιν ἱμᾶσιν,” ἐπὶ δὲ τοῦ κανόνος τοῦ συνέχοντος τὴν θύραν “εἰς θάλαμον δ' εἰσῆλθε παρὰ κληῖδος ἱμάντα,” ἐπὶ δὲ τῶν τομέων τῶν μυρμήκων “δῶκεν ἱμάντας ἐϋτμήτους βοός.” (23.684)

ἵνα	 ἐπὶ μὲν τοῦ τοπικοῦ “ἵνα γάρ σφιν ἐπέφραδον ἠγερέεσθαι:” ἐπὶ δὲ τοῦ αἰτιώδους συνδέσμου κατ' ἴσον τῷ ὅπως “ἢ ἵνα ὕβριν εἰδῇ Ἀγαμέμνονος;” (1.203)


κακά	 ἐπὶ τοῦ ὀνοματικοῦ “αἰεί τοι τὰ κάκ' ἐστὶ φίλα φρεσίν,” ἀντὶ δὲ τοῦ κακῶς “οὐδέν σε ῥέξω κακόν.” (1.107)


κάρη.	 ὅπερ οἱ Ἀττικοὶ κάρα λέγουσιν τὴν κεφαλὴν διὰ τοῦ 
α	, τοῦτο Ἰακῶς Ὅμηρος κάρη λέγει. ἰδιάζον δέ ἐστι τὸ κάρα: μόνον γὰρ οὐδέτερον εἰς τὸ 
α	 ἐκτεταμένον λήγει, καὶ τὴν γενικὴν ἔχει μόνον τὴν αὐτὴν τῇ εὐθείᾳ, τοῦ κάρα, τὴν δὲ δοτικὴν ὁμόφωνον, τῷ κάρᾳ, τῇ γραφῇ διαφέρουσαν τῆς τοῦ 
ι	 προσθέσεως. καὶ πληθυντικῶς τὰ κάρα, ὅπερ Ὅμηρος διὰ τοῦ 
ν	 λέγων δῆλον ἡμῖν ποιεῖ: “νεκύων ἀμενηνὰ κάρηνα.” ἀπὸ ἑνικῆς σχηματίζει τῆς κάρηνον. καὶ μεταφορικῶς τὰ ἀνώτατα τῶν ὀρῶν σημαίνει, τὴν γενικὴν οὕτως ἐκφέρων “βῆ δὲ κατ' Οὐλύμποιο καρήνων.” (1.44)

κασίγνητος	 ἀδελφός. λέγει δὲ κασιγνήτους ποτὲ τοὺς συγγενεῖς, ὥσπερ καὶ τοὺς ἀνεψιούς. φησὶ γὰρ “Ἕκτωρ δὲ κασιγνήτοισι κέλευεν:” ὁ γὰρ Ἱκετάων ἀδελφὸς Πριάμου: πάντως οὖν ὁ Μελάνιππος ἀνεψιὸς Ἕκτορος, καὶ ὅμως ἐν τοῖς λεγομένοις κασιγνήτοις ἠρίθμηται. (15.545)

κατά.	 τὸ μὲν σύνηθες “ἀλλὰ κατὰ σταθμούς,” ἀντὶ δὲ τῆς ἔξ “εἰ δέ τις ἀθανάτων γε κατ' οὐρανοῦ εἰλήλουθας,” ἀντὶ δὲ τῆς ἐπί “χθιζὸς ἔβη κατὰ δαῖτα,” ἀντὶ δὲ τῆς εἴς “νὺξ δέ μιν κατὰ χεῖρα μέσην,” ἀντὶ δὲ τῆς ἀπό “τὸν δὲ καταθνήσκων.” (1.424)

 
καταείνυον	 κατεκάλυπτον: “θριξὶ δὲ πάντα νέκυν καταείνυον.” (23.135)

κήδετο	 ἠνιᾶτο. δηλοῖ δὲ καὶ τὸ ἐφρόντιζεν. καὶ 
κήδων	 δὲ ἀντὶ τοῦ ἀνιῶν: “σέ τε κήδων σά τε τέκνα” καὶ “καλόν τοι σὺν ἐμοὶ τὸν κήδειν ὅς κέ με κήδει.” (24.542)

κήδεος	 ὁ κηδεύσιμος καὶ ὑπὸ κηδεμονίαν πεπτωκώς: “κήδεός ἐστι νέκυς.”  (23.160)

κῆλα	 ποτὲ μὲν τὰ ξύλινα βέλη, “τάχ' ἐπῴχετο κῆλα θεοῖο:” ἐπὶ δὲ τοῦ Διός, “πιφαυσκόμενος τὰ ἃ κῆλα,” οἱ μὲν τὰ σημεῖα, τὰς βροντὰς καὶ τὰς ἀστραπάς, ὁ δὲ Ἀρίσταρχός φησι καὶ ταῦτα βέλη εἶναι ποιὰ τοῦ Διός. λέγεται δ' οὕτως καὶ τὰ ξύλα: ὅθεν καὶ 
καλόπους, καὶ κηλώνιον	 ὁ ξύλινος ἀντλητήρ.  (1.383)


κλέψαι	 ἔστι καὶ ἐπὶ τοῦ κυρίως νοουμένου, ἔστι καὶ ἐπὶ τοῦ παραλογίζεσθαι: “κλέπτε νόῳ, ἐπεὶ οὐ παρελεύσεαι.” (1.132)


κλήρους	 ἐπὶ μὲν τῶν βαλλομένων εἰς τὴν λοχήν “κλήρους δ' ἐν κυνέῃ χαλκήρεϊ βάλλων,” ἐπὶ δὲ τῶν κτημάτων “ἄλοχός τε σόη καὶ παῖδες ὀπίσω, καὶ οἶκος καὶ κλῆρος ἀκήρατος.” (23.861; 15.497)

κληῖδας	 τὰ ξύλα ἐφ' οἷς οἱ ἐλαύνοντες κάθηνται: “τύπτονται κληΐδεσσιν ἐφήμενοι.” ἔστι δὲ ὅτε ἡ κλείς: “μία δὲ κληῒς ἐπαρήρει” καὶ “παρὰ κληῖδος ἱμάντα.” καὶ κληῖδες αἱ θύραι, παρὰ τὸ ἐπικλίνεσθαι, καθό φησιν “ἐϋκληῒς ἀραρυῖαι” ταῖς κλεισὶν ἡρμοσμέναι. ἔνιοι δὲ κληῖδα τὸν μοχλόν. 
(24.318)

κνίσης.	 σημαίνει τρία. ἐπὶ μὲν τοῦ ἀναφερομένου ἀτμοῦ ἀπὸ τῶν θυσιῶν “κνίση δ' οὐρανὸν ἧκεν,” ἐπὶ δὲ τοῦ λίπους “κνίσης τε καὶ αἵματος ἐμπλήσαντες,” ἐπὶ δὲ τοῦ ἐπίπλου “κατά τε κνίσῃ ἐκάλυψαν.” 
(1.317)

 
κόνις	 ἡ πεδιὰς λέγεται καὶ ἡ ἐκ τέφρας σποδός. καὶ τοῦ μὲν προτέρου “οὐδ' εἴ μοι τόσσα δοίη ὅσσα ψάμαθός τε κόνις τε”, τὸ δ' ὕστερον “ἀμφοτέρῃσι δὲ χερσὶν ἑλὼν κόνιν αἰθαλόεσσαν.” οἱονεὶ κίνις, ἀπὸ τῆς κινήσεως. λέγει δὲ τὴν αὐτὴν 
κονίην:	 “ὑπὸ δὲ στέρνοισι κονίη ἵστατ' ἀειρομένη.” ὁ δὲ Ἀπίων μάχην εἶναι ἔφη. 
(23.365)

κύμβαχος	 ἐπὶ μὲν τοῦ ἄκρου τῆς περικεφαλαίας “κύμβαχον ἀκρότατον νύξ' ἔγχεϊ ὀξυόεντι,” ἐπὶ δὲ τοῦ ἐπὶ κεφαλὴν πτώματος “κύμβαχος ἐν κονίῃσιν ἐπὶ βρεχμόν τε καὶ ὤμους.”  (15.536)

λαιψηρά	 ταχέως κινούμενα, ἀντὶ τοῦ λαιψηρῶς, ὡς ταχεῖα ἀντὶ τοῦ ταχέως, καὶ “τότε μοι χάνοι εὐρεῖα χθών.” 
(8.150)


λεγοίμεθα	 διαλεγοίμεθα. τὸ “λέξητε ἐν μέσσῃσιν” ἀντὶ τοῦ κατακοιμηθήσεσθε. καὶ “λέξον νῦν με τάχιστα” ἀντὶ τοῦ κοίμησόν με. καὶ τὸ “ἠῶθεν δή τοι λεύκ' ὀστέα λέγωμεν” ἀντὶ τοῦ συλλέξωμεν. τὸ δὲ “αἱμασιάς τε λέγων” ἀντὶ τοῦ οἰκοδομῶν. σημαίνει δὲ καὶ τὸ εἰπεῖν. (24.635)

λοῖσθος	 ἔσχατος: “λοῖσθος ἀνὴρ ὤριστος.” (23.536)

μά.	 τοῦτο Ὅμηρος ὡς συλλαβῆς ἔχον τάξιν ζεύγνυσιν αὐτῷ τῆς συγκαταθέσεως ἐπιρρήματι, ὁπότε τις κατόμνυσιν, οἷον “ναὶ μὰ τόδε σκῆπτρον,” ποτὲ δὲ τῷ οὕτω: κοινὸν γάρ ἐστι κατομόσεως, ὅ ἐστι συγκαταθέσεως, καὶ ἀπομόσεως, ὅ ἐστιν ἀποφάσεως, μόριον τὸ μά, οἷον ναὶ μὰ τό, οὐ μὰ τό. (1.234)

μέλπεσθαι	 ἤτοι παίζειν ἢ ὑμνεῖν. καὶ ἡ μολπὴ ἑκάτερον σημαίνει: ἐπὶ μὲν τοῦ ὕμνου “πανημέριοι μολπῇ θεὸν ἱλάσκοντο,” ἐπὶ δὲ τῆς παιδιᾶς “Ναυσικάα λευκώλενος ἤρχετο μολπῆς.” ἀπὸ ταύτης τῆς ἐννοίας καὶ ὁ Ἕκτωρ “οἶδα ἐνὶ σταδίῳ δηΐῳ μέλπεσθαι Ἄρηϊ,” οἷον τὴν ἐμπειρίαν τῆς συστάδην μάχης περιπεποίημαι εὐχερῶς, ὡσπερεὶ παιδιᾷ χρώμενος. (1.472)


μένος.	 ἐπὶ μὲν τοῦ θυμοῦ “μένεος δὲ μέγα φρένες ἀμφιμέλαιναι πίπλαντο,” ἐπὶ δὲ τῆς ἰσχύος “δῶκε μένος καὶ θάρσος,” ἐπὶ δὲ τῆς ψυχῆς “μένος Ἄρηος” περιφραστικῶς ὁ πόλεμος. (1.103)

μενοινόω	 προθυμοῦμαι. τὸ δὲ “ἔνθ' εἴη ἔνθα, μενοινήσειέ τε πολλά” ἀντὶ τοῦ μεριμνήσῃ. (15.82)


μετά	 ἀντὶ τῆς ἔν “ταῦτα δὲ καὶ μετὰ πᾶσιν ἀκούσεαι” καὶ “μετὰ δέ σφισι πότνια Ἥρη,” ἀντὶ δὲ τῆς ἐπί “μετ' ἀμύμονας Αἰθίοπας,” συνήθως δὲ ἡμῖν “τῶν ἄλλων Δαναῶν μετ' ἀμύμονα Πηλείωνα,” ἀντὶ τῆς ἔξ “ἡμῖν αὖ μετόπισθεν νεὼς κυανοπρώροιο,” ἀντὶ δὲ τῆς ὑπό “χαῖται δ' ἐρρώοντο μετὰ πνοιῆς ἀνέμοιο,” ἀντὶ δὲ τῆς εἴς “μετὰ ἔθνος ἑταίρων.” (15.96; 23.367)


μίν	 ἐπὶ μὲν τοῦ αὐτόν “οὐδέ μιν ἐξενάριξεν,” ἐπὶ δὲ τοῦ αὐτήν “καί μιν ἔτις' ὡς οὔτις ἐπιχθονίων τίεται ἄλλη,” ἐπὶ δὲ τοῦ αὐτό “νῦν αὖτέ μιν υἷες Ἀχαιῶν ἐν παλάμῃς φορέουσι.”  (1.237)

 
μοῖραι	 ἐπὶ μὲν τῶν μερίδων “οἳ δὴ μοίρας ἔνεμον,” ἐπὶ δὲ τῆς εἱμαρμένης “μοῖραν δ' οὔτινά φημι πεφευγμένον ἔμμεναι ἀνδρῶν,” ἐπὶ δὲ τοῦ καθήκοντος καὶ ἁρμόζοντος “ταῦτά γε πάντα, γέρων, κατὰ μοῖραν ἔειπες.” 
(1.286)

μολυβδαίνῃ	 μολύβδῃ: “ἡ δὲ μολυβδαίνῃ ἰκέλη.” τῶν ἅπαξ εἰρημένων.  (24.80)


νέον	 ἐπὶ μὲν τοῦ κυρίως λεγομένου “ἤτοι μέν σε νεόν περ ἐόντα,” ἐπὶ δὲ τοῦ νεωστί “αἰεὶ νεῶν ἐρχομενάων.” ὅθεν τὸ “γῆρας ἀποξύσας θήσειν νέον ἡβώοντα” μεταφράζει Ἀρίσταρχος νεωστὶ ἀκμάζοντα. (23.306)

νῦν	 δή: “μὴ νῦν μοι νεμεσήσετ' Ὀλύμπια δώματ' ἔχοντες.” (15.115)

ὅ. προτακτικὸν ἄρθρον ἑνικοῦ ἀρσενικοῦ καὶ ὑποτακτικὸν οὐδετέρου. ἀντὶ δὲ τοῦ οὗτος ἀναφορικόν “ὃ γὰρ βασιλῆϊ χολωθείς:” ἀντὶ δὲ τοῦ τό “Πάτροκλον κλαίομεν: ὃ γὰρ γέρας ἐστὶ θανόντων:” ἀντὶ δὲ τοῦ διό “τοῖο γὰρ καὶ πατρός, ὃ καὶ πεπνυμένα βάζεις:” ἀντὶ δὲ τοῦ ὅτι “λεύσεται γὰρ τόγε πάντες, ὅ μοι γέρας ἔρχεται ἄλλῃ.” (1.9; 1.120)


ὅν.	 χωρὶς τοῦ προτακτικοῦ καὶ ὑποτακτικοῦ ἄρθρου τίθεται καὶ ἀντὶ τοῦ ἀναφορικοῦ τοῦ οὗτοι, “ὣς οἱ μὲν παρὰ νηυσίν:” καὶ σύναρθρον ἀντωνυμίαν, “οὓς ἑτάρους στέλλοντα.”  (15.367)

οἰήϊα	 τοὺς οἴακας, τὰ πηδάλια. “εὖ οἰήκεσσιν ἀρηρῶς” ἀντὶ τοῦ τοῖς λώροις, ταῖς ἡνίαις τῶν ἵππων. (24.269)


οἰωνοί	 πάντα τὰ ὄρνεα: κατ' ἐξοχὴν δὲ εἴωθεν διὰ τοῦ γενικοῦ τὸ εἰδικὸν δηλοῦν, τοὺς σαρκοφαγοῦντας, οἷον γῦπας. πάντα μέντοι τὰ πτηνὰ οἰωνοί, δι' ὧν οἴονται καὶ νοοῦσι τὰ μέλλοντα. ὅθεν καὶ μάντεως εἶδός ἐστιν “οἰωνοπόλων ὄχ' ἄριστος,” ὁ περὶ τοὺς οἰωνοὺς πολούμενος καὶ ἀναστρεφόμενος.  (1.69)

ὄναρ	 ὄνειρος: “καὶ γάρ τ' ὄναρ ἐκ Διός ἐστιν.” ἀπὸ τοῦ ὀνίσκειν, ὅ ἐστιν ὠφελεῖν. ἀρσενικῶς δὲ ὄνειρος ἢ παρὰ τοῦτο ἢ παρὰ τὸ τὸ ὂν εἴρειν, τουτέστι τὸ ὑπάρχον λέγειν. (1.63)

ὄνθος:	 “ὄνθον ἀποπτύων” καὶ “ἐν δ' ὄνθου βοέου κόπρον.” (23.781 et 777)


ὀπαζόμενος	 ἐπὶ μὲν τοῦ κατεπειγόμενος “χειμάρρους κατ' ὄρεσφιν ὀπαζόμενος Διὸς ὄμβρῳ:” οὐχ ὡς Δημήτριος ὁ Πύκτης, πληρούμενος. ἐπὶ δὲ τοῦ προχειρισάμενος “αὐτὰρ ἐγὼ κήρυκά τ' ὀπασσάμενος.” ἐπὶ δὲ τοῦ κατεπείγεσθαι πάλιν “χαλεπὸν δέ σε γῆρας ὀπάζει.” ἐπὶ δὲ τοῦ περιεποίησαν 
ὤπασαν. (8.103)

 ὀπάων	 ἀκολουθῶν. εἴρηται δὲ παρὰ τὸ ἕπεσθαι. ἔστι δὲ καὶ κύριον ὄνομα: “ἅμ' Ὀπάωνα καὶ Μελάνιππον.” (8.276)


ὀρέχθεον.	 τῶν πεποιημένων ἡ λέξις. “πολλοὶ μὲν βόες ὀρέχθεον.” τινὲς οὖν εἶπον ἀπὸ τοῦ ὀρούειν συνεσχηματίσθαι, ὅ φασιν εἶναι τὸ μετὰ θορύβου τὴν σφαγὴν ὑπομένειν. (23.30)

 
οὐλοχύτας	 ὁ μὲν Ἀπίων τὰ μαζοβόλια: ἐν τούτοις γὰρ ἀνακέχυνται αἱ οὐλαί. φαίνεται δὲ νοῶν τὰ ἀγγεῖα ἐν οἷς αἱ κριθαὶ κέχυνται. ἴσως δὲ ταῦτα σημαίνει. ὅταν δὲ λέγῃ “καὶ οὐλοχύτας ἀνέλοντο,” σαφὲς ὡς αὐτὰς τὰς κριθὰς σημαίνει, οἷον τὰς ὅλας χεομένας ἐπὶ τῶν σπονδῶν. (1.449)

οὔνεσθε	 ὄνησίν τινα ἔχετε. εὑρίσκομεν δὲ διαφόρως λεγομένην τὴν λέξιν: “ἢ ὀνόσασθαι ὅτι μοι Κρονίδης.” ἐπιφέρεται δὲ οὕτως καὶ ἐνταῦθα, οἷον ἐμέμψασθε. καταστρέφει δὲ εἰς ἴσον τῷ ἐξεφαυλίσατε καὶ οὐδενὸς ἄξιον ἡγήσασθε. (24.241)

οὖρος	 ὁ φύλαξ, καθὸ συνήθως: “οὖρος Ἀχαιῶν.” σημαίνει καὶ τὸν ὅρον [καὶ] τῆς γῆς: “οἱ δ' ὥστ' ἀμφούροισι δύ' ἀνέρε δηριάασθον” καὶ “τὸν δ' ἄνδρες πρότερον θέσαν ἔμμεναι οὖρον ἀρούρης.” λέγεται δὲ καὶ οὐδετέρως. λέγει καὶ οὐροὺς τοὺς τόπους ἐν οἷς ἐνεώλκηνται αἱ νῆες, παρὰ τὸ ἑλκομένας τὰς ναῦς ὀρούειν εἰς τὴν θάλασσαν. (8.80)


ὄφρα	 ἀντὶ τοῦ ἵνα ἢ ὅπως “ὄφρα ἴδῃ Μενέλαον,” ἐπὶ δὲ τοῦ ἕως “ὄφρα μὲν ἠὼς ἦν.” (8.66)

παλινάγρετον	 παλίλληπτον, οἷον μεταμέλητον: “οὐ γὰρ ἐμὸν παλινάγρετον.” (1.526)

παναώριον	 πάντων ἀωρότατον: “ἀλλ' ἕνα παῖδ' ἔτεκεν παναώριον.” 
(24.540)

πάροιθεν	 ἔμπροσθεν, καὶ ἐπὶ τόπου καὶ ἐπὶ χρόνου, ἐπὶ τόπου μὲν “πάροιθεν δὲ δαίδαλον ἦεν” καὶ “πάροιθ' αὐτοῖο καθέζετο,” ἐπὶ δὲ χρόνου “τὸν δ' Ὀδυσεὺς προπάροιθεν ἰδών.” (1.360)

παροίτεροι	 μᾶλλον ἔμπροσθεν προάγοντες: “παροίτεροι ἔμμεναι ἵπποι.” (23.459)

 
παρήορος	 ποτὲ μὲν προσδεδεμένος τῇ συνωρίδι ἵππος τρίτος, ἀπὸ τοῦ παραιωρεῖσθαι: καὶ 
παρηορίας	 τοὺς δεσμούς: “παρήορον οὔτασεν ἵππον.” ποτὲ δὲ παρήορον τὸν παραιωρούμενον κατὰ τὰς φρένας, οἷον ἄφρονα: “ἐπεὶ οὔτι παρήορος οὐδ' ἀεσίφρων.” ἔστιν δὲ ὅτε καὶ πεπτωκὼς καὶ τῷ μεγέθει τοῦ σώματος παραιωρούμενος: “πολλὸς γάρ τις ἔκειτο παρήορος.” (23.603)

περί	 ἐπὶ μὲν τοῦ ἡμῖν συνήθους “αἳ περιναιετάουσιν,” ἐπὶ δὲ τοῦ ὑπέρ “περὶ μὲν βουλῇ Δαναῶν,” καὶ ἐπὶ τοῦ περισσῶς “περὶ γάρ μ' ἐφίλει.” (1.258)


προθελύμνους	 ἄλλας ἐπ' ἄλλαις: “πολλὰς δ' ἐκ κεφαλῆς προθελύμνους ἕλκετο χαίτας.” καὶ ἐπὶ τοῦ “προθέλυμνα χαμαὶ βάλε δένδρεα” ἄλλα ἐπ' ἄλλοις ἐστὶν πεπτωκότα, ἀπὸ τοῦ προτεθεῖσθαι ἐπ' ἀλλήλοις. τὸ δ' αὐτὸ καὶ ἐπὶ τῶν τριχῶν. καὶ ὅταν λέγῃ “σάκος θέτο τετραθέλυμνον” ἀντὶ τοῦ τετράπτυχον, ἀπὸ τῆς αὐτῆς ἐννοίας, τὸ ἐπὶ τέσσαρσι πτυχαῖς τεθειμένον καὶ κατεσκευασμένον. (15.479)

πρότμησις	 ὁ παρὰ τὸν ὀμφαλὸν τόπος ἢ ὑπὲρ τὸν ὀμφαλόν, κατὰ λαγόνα. μετενήνεκται δὲ ἀπὸ τῶν τετραπόδων, ἅπερ ἀνα- τέμνεται ἀπ' ἐκείνου τοῦ μέρους. ἢ κατὰ τὸν μηρόν: προεκτέμνουσι γὰρ αὐτὰ τῶν ζῴων, οἷον “μηρούς τ' ἐξέταμον.” οἱ δὲ τὴν ὀσφὺν ἀποδιδόασιν, οἱ δὲ αὐτὸν τὸν ὀμφαλὸν διὰ τὸ ἐκτέμνεσθαι τῶν βρεφῶν. τῶν δ' ἅπαξ εἰρημένων. (1.460)

πρώτῳ ῥυμῷ	 τῷ ἄκρῳ. δηλοῖ δὲ καὶ τὸ σύνηθες ἡμῖν: “πρώτῳ τοι μετ' ἐμεῦ.” 
 (8.289)

ῥοδόεντι	 ῥοδίνῳ: “ῥοδόεντι δὲ χρῖεν ἐλαίῳ.” (23.186)


ῥινός	 ἐπὶ μὲν τοῦ δέρματος τοῦ μυκτῆρος “ῥινὸς ὑπὲρ πυμάτης,” ἐπὶ δὲ τῆς ἀσπίδος “ῥινούς τε βοῶν.” (8.61)

ῥωχμός	 ῥῆξις, ῥαγάς, οἷον ῥωχμός, ἐκκοπὴ ὕδατος: “ῥωγμὸς ἔην γῆς.” 
 (23.420)

ῥώοντο	 ὁρμὴν ἐλάμβανον: “χαῖται δὲ ῥώοντο,” “ὑπὸ δὲ κνῆμαι ῥώοντο ἀραιαί,” ῥῶσιν ἐλάμβανον. (23.367)

Σαρπήδοντος.	 ταύτῃ τῇ κλίσει τοῦ ὀνόματος ἅλις κέχρηται ὁ ποιητής: “Σαρπήδοντος ἑταῖρον Ὀϊκλῆα μεγάθυμον” καὶ “τεύχεα Σαρπήδοντος.” Αἰολικὸν δὲ τὸ σχῆμα, ἀπὸ βαρυτόνου τῆς Σαρπήδων. καὶ τὴν δοτικὴν “Σαρπήδοντι δ' ἄχος γένετο” διὰ τὸ μέτρον δῆλον ὡς ὅτι λέγει. “Σαρπήδων Λυκίων βουληφόρε” φαίνεται ἀπὸ τῆς ὀξυτόνου λέγων: ἐχρῆν γὰρ τὴν αὐτὴν εἶναι τῇ εὐθείᾳ, ὡς ὁ Μυρμηδὼν καὶ ὁ Μακεδών. οὐδέ ἐστιν Αἰολικόν: προεφερόμεθα γὰρ Σαρπήδων καὶ τὴν δοτικήν: ἀλλὰ βαρυτονουμένης εὐθείας. οὐκ Αἰολικὸν δέ, ἀλλ' ὥσπερ τῆς Εὐρήμων Εὐρῆμον, οὕτω Σαρπήδων Σαρπῆδον.  (23.800)


σέθεν	 σοῦ. τοῦτον δὲ ἴσον δύναται καὶ τὸ σεῦ καὶ τὸ σέο καὶ τὸ σεῖο. τὸ δὲ καθ' Ὅμηρον σύναρθρον ἴσον τῷ τοῦ σοῦ 
σοῖο:	 “μνήσαιο πατρὸς θεοῖς ἐπιείκελ' Ἀχιλλεῦ.” (24.486)


σῆμα	 ἐπὶ μὲν τοῦ σημείου “καί κ' ἀλαός τοι ξεῖνε διακρίνειε τὸ σῆμα” καὶ πάλιν “σῆμα δέ τοι ἐρέω:” ἐστι δὲ καὶ ἐπὶ τοῦ τάφου. (23.326)

σηκοί	 αἱ ἐπαύλεις, ἀπὸ τοῦ εἰσαχθέντα σῶα εἶναι. ἀπὸ δὲ τῆς αὐτῆς ἐννοίας τὸ “καί νύ κε σήκασθεν κατὰ Ἴλιον ἠΰτ' ἄρνες,” συνεκλείσθησαν προβάτων τρόπον ὡς εἰς σηκούς. καὶ ὁ 
σηκοκόρος	 ὁ ἐπιμέλειαν τῶν σηκῶν ποιούμενος, τοῦ κορεῖν ἐγκειμένου, ὅπερ ἐπὶ τοῦ καλλύνειν καὶ κοσμεῖσθαι τάσσεται: ἀφ' οὗ καὶ νεωκόρος. (8.131)


σημάντορες	 οἱ βασιλεῖς, ἀπὸ τοῦ σημαίνειν, ὅπερ ἐστὶν ἐπιτάσσειν. ἀπὸ δὲ τῆς αὐτῆς ἐννοίας καὶ τὸν ποιμένα σημάντορα λέγομεν, “σημάντορος οὐ παρεόντος,” καὶ 
ἀσημάντοισιν	 τοῖς ἀφυλάκτοις (15.325)

Σίντιες	 φημὶ Ὅμηρος φαίνεται λέγων ἄνδρας τινὰς ἐθνικῶς τὴν Λῆμνον οἰκοῦντας: “ἔνθα με Σίντιες ἄνδρες.” ἐν δὲ Ὀδυσσείᾳ “οἴχεται ἐς Λῆμνον κατὰ Σίντιας ἀγριοφώνους.” οὕτως δὲ καὶ Ἀρίσταρχος ἐδέξατο. ὁ δὲ Ἀπίων ἐπιφέρει: Σίντιες οἱ σινωταί, κακοῦργοι: ὅθεν καὶ ὁ λέων σίντης λέγεται. τινὲς δὲ τοὺς ἐν τῇ Λήμνῳ κατοικοῦντας Σίντιας ἀπέδωκαν. φαίη δ' ἄν τις τὸ μὲν λέων σίντης ἐπιθετικῶς παρὰ τὸ σίνεσθαι, καὶ σίνται πληθυντικῶς, παρὰ τὸ βλάπτειν: οἱ δὲ Σίντιες ψιλῶς λέγονται ἐθνικῶς, οὐχὶ πάντως ἀπὸ τῆς αὐτῆς ἐννοίας, ἀλλ' ὡς πολλὰ τῶν βαρβάρων ἐθνῶν, ἃ οὐ πάντως ἐτυμολογοῦμεν, ὡς οὐδὲ τοῦτο. (1.594)

 
σμώδιξ	 μώλωψ. καὶ φασὶν ἐτυμολογοῦντες ἔνιοι σμώδιξ εἶναι διὰ τὸ τοὺς μώλωπας παρ' ὅλον τὸ σῶμα διαδήλους εἶναι: “πυκναὶ δὲ σμώδιγγες.” ὁ δὲ Ἀπίων οὕτως μεταφράζει: σμώδιξ τὸ ἀπὸ τῆς πληγῆς οἴδημα. (23.716)


σορός	 συνήθως: “ὣς δὲ καὶ ὀστέα νῶϊν ὁμὴ σορὸς ἀμφικαλύπτοι.” 
(23.91)

 
σοῖο	 τοῦ σοῦ: “μνήσαιο πατρὸς σοῖο.” (24.486)


στυγέῃ	 ἐπὶ μὲν τοῦ φοβεῖσθαι “στυγέῃ δὲ καὶ ἄλλος,” ἐπὶ δὲ τοῦ μισεῖσθαι “νῦν δ' ἐμὲ μὲν στυγέει:” ἀφ' οὗ καὶ τὴν 
στυγερὴν	 μισητήν. καὶ ἐπὶ τοῦ στυγνάσαι: “Ἀντίλοχος δὲ κατέστυγε μῦθον.” (1.186; 8.370)


στρεύεσθαι	 καταπονεῖσθαι. ὁ δὲ Ἡλιόδωρος εἰς τὸ στρατεύεσθαι μετείληφε τὴν λέξιν: “ἢ δηθὰ στρεύεσθαι ἐν αἰνῇ δηϊοτῆτι.” (15.512)


στεινωπόν	 τὸν ὑπὸ τὴν Σκύλλαν καὶ τὴν Χάρυβδιν περιεχόμενον τόπον στενὸν ὄντα. ἀλλὰ καὶ ἐν ἄλλοις: “στεινωπὸς γὰρ ὁδός.” (23.427)


σύνθεο	 ἐπὶ τοῦ ἀντὶ τοῦ συνθηκοποίησον. καὶ “σύνθετο θυμῷ” συνῆκεν, ἑαυτῷ διελογίσατο. 
(1.76)

σφῶϊν	 αὐτοῖν ἢ αὐτοῖς: “καί σφωϊν δὸς ἄγειν.” (1.338)


σφίσι	 κατὰ μὲν τὸν ὀρθὸν τόνον ἐπὶ τοῦ ἑαυτοῖς, “τὸν δὲ δυωδεκάβοιον ἐνσφίσιν τίον Ἀχαιοί,” κατὰ δὲ ἔγκλισιν ἐπὶ τοῦ αὐτοῖς, “ἐπί σφιν ἕρμα πόληος.”  (23.703)


τάφος	 ἐπὶ μὲν τῆς κατακλήξεως “τάφος ἕλε πάντας,” ἐπὶ δὲ τοῦ περιδείπνου “ἤτοι ὁ τὸν κτείνας δαίνυ τάφον Ἀργείοισιν” καὶ “ὣς οἵ γ' ἀμφίεπον τάφον Ἕκτορος ἱπποδάμοιο.” σημαίνει καὶ νήσου ὄνομα: “ἐκ Τάφου ἐστὶν Μέντις Ἀγχιάλοιο δαΐφρονος.” (24.804)

ταχεῖα	 ἀντὶ τοῦ ταχέως, ὡς ἐπὶ τοῦ “βάσκ' ἴθι Ἶρι ταχεῖα,” ὥσπερ καὶ “λῦσεν δ' ἀγορὴν αἰψηρήν” ἀντὶ τοῦ αἰψηρῶς, καὶ “τότε μοι χάνοι εὐρεῖα χθών” ἀντὶ τοῦ εὐρέως, οἷον εὐρύ μοι γένοιτο τὸ χάσμα. 
(8.399)

τέο	 τίνος: “τέο μέχρις ὀδυρόμενος καὶ ἀχεύων.” (24.128)

τέως	 τὸ τηνικαῦτα: “ὄφρα τέως αὐτὸς μενέω.” 
 (24.658)


τέγεος	 τῆς στέγους (24.658)

 
τιμήν	 ἐπὶ μὲν τῆς δόσεως καὶ τῆς συνήθους ἡμῖν “τιμῆς ἧς τέ μ' ἔοικε τετιμῆσθαι μετ' Ἀχαιούς,” ἐπὶ δὲ τῆς τιμωρίας “τιμὴν ἀρνύμενοι,” ἐπὶ δὲ τοῦ προστίμου “τιμὴν δ' Ἀργείοισιν ἀποτινέμεν,” ἐπὶ δὲ τῆς ὠνῆς “τιμὴν ἀμφὶς ἄγοντες ἐεικοσάβοιον.” μήποτε δὲ καὶ τοῦτο ἐπὶ προστίμου λέγεται. ὁ δὲ Ἡλιόδωρος καὶ τὴν βασιλείαν οὕτως φησὶν εἰρῆσθαι: “ἢ ἔτ' ἔχει τιμὴν πολέεσσι μετὰ Μυρμιδόνεσσι.” (23.649; 1.159)

 
τιτύσκετο	 ἐπὶ μὲν τοῦ ἡτοιμάζετο “ὑπ' ὄχεσφι τιτύσκετο,” ἐπὶ δὲ τοῦ στοχασμῷ χρῆσθαι “Μηριόνης δ' ἐν τοῖσι τιτύσκετο δουρὶ φαεινῷ” καὶ “ἰοῖσίν τε τιτυσκόμενοι.” καὶ ἐπὶ τοῦ ψυχικῶς κατεστοχάζετο, “τιτύσκετο δὲ φρεσὶν ᾗσιν ἤ τευ ἀκοντίσαι ἠὲ σχεδὸν ὁρμηθῆναι.” (8.41)

τορνώσαντο	 ἐπέγραψαν: “τόρνωσαν δὲ σῆμα.” (23.255)

τρίγληνα	 ὁ μὲν Ἡλιόδωρος τρίκορα εἶπε: γλήνη γὰρ ἡ κόρη τοῦ ὀφθαλμοῦ. οὕτως δὲ εἴρηται ἐπὶ τῶν ἐνωτίων τῶν ἐν τῇ Ὀδυσσείᾳ διδομένων τῇ Πηνελόπῃ. ὁ δὲ Ἀπίων βέλτιον πολύγληνα: γλήνη γὰρ ἡ κόρη, ὥστε εἶναι πολυθέατα, πολλῆς θέας ἄξια. τούτοις ἄν τις προσθείη ὅτι καὶ γλήνια λέγεται τὰ θέας ἄξια, ὅτε φησὶ “κέδρινον ὑψίροφον, ὃς γλήνεα πολλὰ κεχάνδει.” (24.192)

τριχθά	 τριχῶς: “τριχθάδε πάντα δέδασται.” (15.189)


Τροίης	 ποτὲ μὲν τῆς χώρας, ποτὲ δὲ τῆς Ἰλίου. λέγει δὲ καὶ Τρωϊκήν τινα πόλιν: “αἴ κέ ποθι Ζεὺς δῶσι πόλιν Τρωΐην εὐτείχεον ἐξαλαπάξαι.”(1.128)


τῷ	 διό. καὶ ἀντὶ τοῦ οὗτοι οἱ δύο ἢ τούτους τοὺς δύο, καὶ ἐπὶ μὲν τῆς δοτικῆς “ὡς τό γ' ἀντιβίοισι μαχεσσαμένω,” ἐπὶ δὲ τῆς αἰτιατικῆς “οὐδ' ἄρα τώ γε ἰδὼν γήθησεν.” καὶ ἐπὶ τοῦ τούτῳ “τῷ καὶ τεθνεῶτι νόον πόρε Περσεφόνεια.” (1.304; 1.330)

ὕπατον μήστωρα	 τὸν ἐν τῷ μήσασθαι ὕπατον, οἷον πρῶτον. (23.165)

ὑπηνήτῃ	 ἐν τῇ Ω τῆς Ἰλιάδος. ὁ Ἡλιόδωρος ἀποδίδωσιν ἀρτίως τὴν ἥβην ἔχοντι. ὑπήνη δέ ἐστιν ὁ ὑπὸ τὴν ῥῖνα τόπος: καὶ οἱ μὲν τὸν μύστακα ἀποδιδόασιν, οἱ δὲ τὸ γένειον. ἀκούειν δὲ ἄμεινον τῷ ἀρτίως γενειῶντι: διόπερ ἐπήνεγκε “τοῦπερ χαριεστάτη ἥβη.”  (24.348)

 
φῆρες	 οἱ Κένταυροι, Αἰολικῶς, ἀπὸ τοῦ θηριώδη τὴν φύσιν ἔχειν ἐν ὄρει ὄντες: οἱ δὲ Αἰολεῖς τὰ θηρία φηρία λέγουσιν. ἡ δὲ διατριβὴ αὐτῶν παραδέδοται ἐν Θετταλίᾳ, Θεσσαλοὶ δὲ οἱ Αἰολεῖς εἰσί: “φηρσὶν ὀρεσκόοισι” καὶ “ἤματι τῷ ὅτε φηρὰς ἐτίσατο.” Ἀπίων δὲ ἐτυμολογῶν ἀπὸ τοῦ ὑφορᾶσθαι ἐν τοῖς ὄρεσιν, ἢ ἀπὸ τοῦ φάσμα ἔχειν θηρίων. βέλτιον δὲ τὸ τῶν Αἰολέων: καὶ γὰρ Ὅμηρος μόνους τοὺς φῆρας εἴρηκεν, οὐδέποτε δὲ τὸν λέοντα φῆρα. 
(1.268)

φῆσθα	 λέγεις: “εὖ δὴ ταῦτά γε φῆσθα, γέρον φίλε.” ἄνευ δὲ τοῦ 
ι	 γραπτέον, ἐπεὶ καὶ οἱ Αἰολεῖς φέσθα λέγουσιν ἀντὶ τοῦ ἔλεγες. “φῆσθα.” καὶ τὸ “ἔφησθα κελαινεφές.” (1.397)

φιάλη	 κατασκεύασμά τι: “ἀμφίθετον φιάλην.” ἔστι δὲ ἀμφίθετος ἡ κατὰ πυθμένα καὶ κατὰ στόμα δυναμένη τίθεσθαι. (23.270)

φοῖνιξ.	 τῶν πολλὰ δηλουσῶν ἡ λέξις. τὸ μὲν γὰρ δένδρον “φοίνικος ἔην ἔρνος.” δηλοῖ καὶ τὸ κύριον ὄνομα, τὸν τοῦ Ἀχιλλέως τροφέα: “Φοῖνιξ ἄττα γεραιέ.” σημαίνει καὶ τὸν πυρρὸν τῷ χρώματι, “τὸ μὲν ἄλλο δέμας φοῖνιξ ἦν, ἐν δὲ μετώπῳ λευκὸν σῆμ' ἐτέτυκτο:” καὶ τὸ φοινικὸν ἄνθος, “ὡς δ' ὅτε τίς τ' ἐλέφαντα γυνὴ φοίνικι μιήνει:” καὶ τὸ ἐθνικόν, “δὴ τότε Φοῖνιξ ἦλθεν ἀνὴρ ἀπατήλια εἰδώς.” (1.603; 23.454) 
 


φορήμεναι	 ἐπὶ μὲν τοῦ φορεῖν “Ἥφαιστος Διὶ δῶκε φορήμεναι,” ἐπὶ δὲ τοῦ προσφέρειν “ἄλλον δ' ἐρίφοισι φορῆναι.” (15.310)


φραδέος	 συνετοῦ, δυναμένου ἐπιφράσασθαι, ὅ ἐστιν ἐπινοῆσαι: “φραδέος νόου ἔργα τέτυκται.” ἀπὸ τοῦ αὐτοῦ καὶ τὸ φράσαι, ὅπερ ἀγνοήσας Ζηνόδοτος μεταγράφει “σὺ δὲ φράσαι εἴ με σαώσεις,” οὐδέποτε τοῦ ποιητοῦ ἐπὶ τοῦ εἰπεῖν τάσσοντος τὴν λέξιν. διόπερ Ἀρίσταρχος ἐν τῇ Ρ τῆς Ἰλιάδος ἠθέτηκεν.  
 (24.354; 1.83) 

χαλίφρων	 κεχαλασμένος κατὰ τὰς φρένας, ἀσύνετος, ἐναντίος τῷ “πυκνὰ φρεσὶ μήδε' ἔχοντι.” ἔνιοι δὲ ἀκρατόφρονα: χάλις γὰρ ὁ οἶνος ὁ ἀναχαλῶν τὰς φρένας. (odyssey 24.282)

χρόμαδος	 ποιὸς ψόφος: “δεινὸς δὲ χρόμαδος γενύων γένετο.”   (23.688)

χωόμενος	 χολούμενος, ἀνιώμενος καὶ συγχεόμενος κατὰ ψυχήν. ἐπὶ μὲν τοῦ πρώτου “βῆ δὲ κατ' Οὐλύμποιο καρήνων χωόμενος,” ἐπὶ δὲ τοῦ ἀνιώμενος καὶ συγχεόμενος “χώσατο δ' Ἕκτωρ.” (1.44)


ω	 ψιλούμενον καὶ περισπώμενον ἤτοι ἄρθρον κλητικόν, “ὦ φίλοι ἥρωες Δαναοί,” ἢ ἐπίρρημα σχετλιασμοῦ δηλωτικόν, “ὦ πόποι.” δασυνόμενον δὲ καὶ ὀξυνόμενον ἤτοι ἄρθρον δυϊκὸν ὑποτακτικόν, ὀρθῆς καὶ αἰτιατικῆς δηλωτικόν, ὀρθῆς μὲν “ὥ τ' ὀλίγῳ ἐνὶ χώρῳ ἐρίζητον περὶ νίκης,” αἰτιατικῆς δὲ “ὅν ποτ' Ἀχιλ- λεὺς Ἴδης ἐν κνημοῖσι δίδη μόσχοισι λύγοισι.” σημαίνει καὶ ἀντωνυμίαν σύναρθρον τρίτου προσώπου, ὀρθῆς καὶ δυϊκῆς καὶ δηλωτικὴν αἰτιατικῆς: “ᾤμωξέν τ' ἂρ ἔπειτα καὶ ὣ πεπλήγετο μηρώ.” ταῦτα μὲν χωρὶς τοῦ 
ι	 γραφόμενον. καὶ περισπώμενον ἄρθρον ὑποτακτικὸν ἐπὶ δοτικῆς πτώσεως, “ᾧ κεν ἐπικλώθῃσι θανόντι γινομένῳ τε.” ἢ ἀντωνυμίαν σύναρθρον τὸ ἐπὶ τοῦ τρίτου προσώπου, ἀντὶ τοῦ τῷ αὐτοῦ ἢ τῷ ἑαυτοῦ: καὶ ἐπὶ μὲν τοῦ πρώτου “αἱ μὲν ἔτι ζῶον γόον Ἕκτορα ᾧ ἐνὶ οἴκῳ,” ἐπὶ δὲ τοῦ δευτέρου “ᾧ αὐτοῦ τε νόῳ, ὅτε μὴ θεὸς αὐτὸς ἐπέλθῃ.”  (1.254)

ὥς	 ἀντὶ τοῦ νύ. ἀντὶ τοῦ οὕτως “ὣς εἰπὼν πυλέων ἐξέσσυτο:” ἐπὶ δὲ τῆς παραβολῆς “ὡς δὲ λέων ἐν βουσὶ θορών:” ἀντὶ τοῦ ἵνα ἢ ὅπως “ὡς ἂν μὴ κλαίουσα κατὰ χρόα καλὸν ἰάψῃ:” ἀντὶ δὲ τοῦ ὅτε “Ἕκτωρ δ' ὡς Σκαιάς τε πύλας καὶ πύργον ἵκανεν:” ἀντὶ δὲ τοῦ ὅτι “ἢ οὐχ ἅλις ὡς καὶ τεύχε' ἔχει καὶ ἀγάλλεται αὕτως;” ἀντὶ δὲ τῆς πρός “ὡς αἰεὶ τὸν ὁμοῖον ἄγει θεὸς ἐς τὸν ὁμοῖον.” δασυνόμενον δὲ καὶ περισπώμενον τὸ ὧς τὸ ὁμοίως δηλοῖ: “ἀλλὰ καὶ ὧς ἐθέλω δόμεναι πάλιν” καὶ “ἀλλ' οὐδ' ὧς ἑτάρους ἐρύσσατο ἱέμενός περ.” 
(1.116)
